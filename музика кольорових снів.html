<!DOCTYPE html>
<html>
<head>
<meta charset="UTE-8">
<title>Посторонка Валерія</title>
<style type="text/css">
li ul{
  display: none;
}
li:hover ul{
  display: block;
  position: absolute;
  margin-left: 1px;
  margin-top: 1px;
}
a:hover{
  color: red;
}
a{
  display: block;
  text-decoration: none;
  color: black;
}
li:hover ul li{
  display: block;
  margin-left: 1px;
  margin-top: 1px;
}
body {
  margin: 10;
  font-family: Arial, Verdana,  sans-serif; 
  font-size: 15pt; 
  background-color: #795548; 
  color: #F27935; 
}
li {
  display: inline-block; 
  background: #D35400; 
  margin-right: 10px; 
}
li:hover {
  background: #ff9800;
}
a {
  color: #6d4c41;
  display: block;
  padding: 10px 20px;
  text-decoration: none;
}
h1 {
  color: #D35400;
  font-size: 40pt;
  font-family: Georgia, Times, serif;
  font-weight: normal;
}
h2 {
  color: #D35400;
  font-size: 20pt;
  font-family: Georgia, Times, serif;
  font-weight: normal;
}
p {
  text-align: justify;
  margin-left: 30px;
  margin-right: 15px;
} 

.knopka {
  color: #fff;
  background: rgb(212,75,56);
  padding: .7em 1.5em;
} 
#photo {
	border: 2px solid #D35400;
    padding: 15px;
    background: #ff9800;
    margin-right: 10px;
    margin-bottom: 10px;
}
</style>
</head>
<body>
<header>
<div id="title01"><h1><center><b>Теплі історії до шоколаду
<br>
<h2>Надійка Гербіш</h2></b></center></h2></div>
<br>
<div id="menu">
<center><ul>
<li><a href="index.html"><b>ГОЛОВНА СТОРІНКА</b></a></li>
<li><a href="вікторина.html"><b>ВІКТОРИНКА</b></a></li>
<li><a href="словник.html"><b>СЛОВНИЧОК</b></a></li>
<li><a href="#"><b>МІСТА</b></a>
<ul>
<li><a href="люблін.html">Люблін</a></li>
<li><a href="лондон.html">Лондон</a></li>
<li><a href="варшава.html">Варшава</a></li>
<li><a href="прага.html">Прага</a></li>
</ul>
</li>
<li><a href="#"><b>ІСТОРІЇ</b></a>
<ul>
<li><a href="дерев'яний браслет.html">Дерев'яний браслет</a></li>
<li><a href="шоколадний мафін.html">Шоколадний мафін</a></li>
<li><a href="казки під стукіт коліс.html">Казки під стукіт коліс</a></li>
<li><a href="музика кольорових снів.html">Музика кольорових снів</a></li>
</ul>
</li>
<li><a href="про автора.html"><b>ПРО АВТОРА</b></a></li>
<li><a href="контакти.html"><b>КОНТАКТИ</b></a></li>
</ul></center>
</div>
</header>
<article>
<div id="photo">
<center><img src="5.jpg"></center>
</div>
<div>
<div id="history">
<hr>
<h2>
<center><b>Музика кольорових снів</b></center>
</h2>
<hr>
</div>
<div>
<p>Якось серед моїх віртуальних друзів з’явився привітний, розумний і доброзичливий хлопець Денис. Йому добре вдається писати надихаючі нотатки й коментувати так, що інколи закрадається думка: він уміє заглядати поза слова, кудись у саму душу. Він пише, що в світі з нами трапляється дві речі: те, що робить нас щасливішими, й те, що робить нас сильнішими. Я додаю, що інколи трапляється щось, після чого ми стаємо сильнішими й щасливішими водночас. А, можливо, насправді всі події в нашому житті саме такі, але ми не вміємо того вчасно помітити. </p>
<p>Денис вірить у дива, і це окриляє. </p>
<p>Хлопець уміє розгадати настрій, не залишає непоміченою музику, про яку мені йшлося в котромусь записі, витлумачує цитати й буденні слова. Не коментує він лише одного: світлин. Раніше я не надавала тому жодного значення. А може, ніколи того й не помічала. А навіть якби помітила, це не могло б мене насторожити: у завжди такого уважного Дениса може існувати така собі чоловіча забаганка — не вдаватися в аналіз світу крізь призму жіночих очей. Ну й нехай собі. А ще, на щастя, я ніколи не переймалася тим, що скажуть чи подумають люди про мою творчість. Життя здавалося — і досі здається — мені надто коротким, аби розпорошувати себе на пошуки чийогось схвалення, вдячності чи підбадьорення. Дуже добре, коли є той, хто може сказати щось життєствердне, заохотити, окреслити велику ціль, запевнити, що все неодмінно вдасться. Подякувати за натхнення, зрештою. Це лікує й додає сил. </p>
<p>Добрі слова схожі на воду для спраглих. Але мені завжди хотілося мати власну криницю і бути вільною, аби вода не залежала від дощів чи вантажівок із прозоро-синіми бутлями, аби перехожі завжди могли забігти в гості на чай. Навіть тоді, коли в цілому місті водонапірні башти вперто не працюватимуть. Цінувати думку людей і вміти не залежати від неї — велике мистецтво. Я не мисткиня, ні. Але безумовної води на чай для друзів, як правило, вистачає. </p>
<p>Одного дня Денис написав мені теплого, відвертого листа. Я перечитувала його багато разів і довго не могла дібрати слів на відповідь. Це була мить, коли внутрішньої води не вистачило б не те що на чай, а навіть на наймізерніше рістретто. </p>
<p>Денис незрячий. Комп’ютерні програми зчитують слова з екрану й книжок і перетворюють їх на звуки. Він не може розглядати ні фотографій, ні казково красивого світу довкола, зате чує музику так, як не вміють її чути інші. Звуки є світом, у якому він живе. Хлопець щиро й гірко плаче від українських і грузинських народних пісень, відчуває політ і свободу на дотик, вслухаючись у атональні фуги й сюїти Мессіана, Шнітке, Лігеті, а коли слухає Баха, йому сняться кольорові сни. У його домі часто звучать короткі хвилі — «шорстке різномов’я» багатохвильового радіоприймача, як він це називає, що ураз виліковує його від усілякої нудьги. </p>
<p>Денис знає світ на дотик і смак. Щастя, казав він, схоже за смаком на молочний шоколад з мигдалем і на каштановий мед. А ще так само смакують добрі слова. </p>
<p>Хлопець уміє розпізнавати навіть невловимі запахи. Він знає, як пахне усміхнена дитина, який на запах сум у маминих очах. Денис особливо любить запах фарби на книжкових сторінках, аромат цинамону (він для нього завжди чомусь пахне несподіваною радістю) і травневого вечора поза містом. </p>
<p>Я зачудовуюся його силою, оптимізмом, його мудрістю, щирістю й світлом. Я таки написала йому відповідь, коли води набралося бодай на повні пригоршні. І згодом, коли мені ставало сумно, знову писала йому. А він розповідав історії. </p>
<p>«То був прохолодний вересневий день, і я йшов на свої перші у житті пари, — писав Денис. — Потрібний корпус університету знайшов не відразу: блукав, нервуючи, години чотири Києвом, а коли, врешті, дістався аудиторії, втома загорнула мене у важкий м’який ватяник. Пари нагадували подорож у загальному вагоні потяга: незвично тривалим сидінням, від якого терпли ноги, присутністю незнайомих людей, з якими мене поєднувала спільна мета й роз’єднувала незручність спілкування. Говорити чи знайомитись ні з ким не хотілося, бо що я міг їм запропонувати? Відчуття власної непотрібності й нецікавості? Нудні рефлексії про складність адаптації? Я гадав, що частина однолітків почувалася так само, а старші студенти давно це мали забути, бо кому воно треба? </p>
<p>Словом, усе мало закінчитися важким самотнім вечором. Але, знаєш, що трапилося тоді? Несподіване есемес перекреслило усе невеселе! Я довідався, що ввечері на мене чекатиме приємна розмова — і це подарувало невеличкого каганця радості. Написала дівчина, з якою познайомився за три місяці до того вечора. Вона була далекою приятелькою — відстороненою і близькою водночас. І того вечора теплі звуки її голосу розрадили мене. Знаєш, бути потрібним і бажаним завжди приємно. Але бути потрібним зненацька, а ще комусь, від кого цього не чекаєш, приємніше вдвічі! </p>
<p>Після тієї розмови я чомусь відчув, точніше, вкотре пересвідчився, що попереду — яскравий, різнобарвний світ, а не в’язка темна порожнеча зневіри і втоми. Так дивно — вона всього лише не поскупилася на добре слово й кілька хвилин часу. А всередині мене знову загорівся ліхтарик з тонким, але рівним і якимось упевненим світлом. Про одне шкодую — я досі їй за це не подякував. Забракло слів…» </p>
<p>Денисів такий безумовний і безстрашний оптимізм заворожує. Після розмов із ним муляє хіба одна думка: чи вартувало витрачати бодай кілька митей життя на безплідний жаль до себе, копирсання у власних помилках і пошуках шляхів утечі, якщо можна було заповнити їх радістю простих речей? Буденною, але кольоровою. </p>
</div>
<blockquote><i>
«Узимку легко писати казки. Узимку взагалі легко писати. »
</i></blockquote>
<p>Надійка Гербіш</p>
</div>
</article>
<footer>
<div id="signature">
<p>Добрими словамм можна зробити багато.</p>
</div>
</footer>
<center><a href="#TOP" style="color: white"><b>Наверх</b></a></center>
<center><a href="джерела використаної інформації.html" style="color: white"><b>Джерела використаної інформації</b></a></center>
</body>
</html> 